# **Reflexe: Antropologie sexuality**

### **Shrnutí obsahu přednášky**

V rámci předmětu NI-CAP jsme se na jedné z přednášek věnovali tématu antropologie sexuality. V rámci přednášky jsme se nejprve zaměřili na základní pojmy související se sexualitou a jejich rozdíly. Dále jsme rozebrali pojem normativity a otázku, proč má společnost tendenci považovat určité aspekty sexuality za "normální" a odsuzovat některé praktiky, které se odchylují od tohoto normálu. Součástí diskuze bylo i téma tabuizace sexuality a proč se o některých tématech téměř nemluví, zatímco do jiných stránek sexuality má každý tendenci neustále mluvit. Přednáška se také dotkla rozmanitosti lidské sexuality, motivací, které lidi k sexuálnímu chování vedou, a v závěru i fenoménu asexuality a současného trendu, kdy mladší generace má statisticky méně sexu než generace předchozí.

### **Souvislost s vlastní zkušeností**

Jako člověk, který vyrůstal v době takřka neomezeného přístupu k erotickému obsahu na internetu, vnímám sexualitu jako téma, které je napříč společností velice rozšířené, ale na druhou stranu paradoxně velice špatně vyučované a málo pochopené. Moje generace byla první, která se už od dětství setkávala s neomezeným erotickým obsahem bez jakéhokoliv kontextu, vedení nebo vzdělání. Zároveň se v posledních patnácti letech významně změnil způsob vytváření partnerských vztahů. Většina vztahů nyní začíná na internetu, což má dle mého názoru zásadní vliv na to, jak vztahy vznikají a jak lidé ke vztahům přistupují.

V diskuzi na přednášce zazněla otázka, proč dnes mnoho mladých lidí obtížně navazuje vztahy a získává sexuální zkušenosti. Z mého pohledu zde hraje roli několik faktorů. Internet nabízí jednoduchou a okamžitou formu sexuálního uspokojení, která nevyžaduje žádné úsilí a nenese emoční rizika, která s reálným sexem přicházejí. Pro dospívající je pak erotický obsah přirozeně jednodušší způsob uspokojení, než si hledat a budovat skutečný vztah. To je dle mého názoru velký problém dnešní společnosti, protože mladí lidé, kteří ještě neměli žádný šťastný vztah, pak v reálném vztahu nevidí tolik výhod a ztrácí tak motivaci si reálný vztah najít.

Dalším faktorem jsou randicí aplikace, které velké množství lidí používá, a jejichž cílem není nutně najít lidem vztah, ale spíše udržet je v dané aplikaci. Pro mnoho mladých mužů také může být přirozenou překážkou strach z odmítnutí nebo nejistota, co je v dnešní době považováno za vhodné chování vůči ženám, kvůli extrémním názorům na toto téma, kterými jsou zahlceny všechny sociální sítě. 

Když už se mladí lidé do vztahu dostanou, mohou být pak nejisti v samotné sexualitě, jednak kvůli zmíněné absenci kvalitního sexuálního vzdělání a jednak kvůli nerealistickým představám o tom, jak skutečný sex vypadá. Ve školách se o tématech, jako je intimita, komunikace a zdravá sexualita, téměř nemluví. Na internetu a sociálních sítích jsou tato témata často potlačována samotnými platformami, což má za následek nedostatek vzdělávacího obsahu v této oblasti. 

Mnoho mladých lidí pak vstupuje do vztahů bez základních nástrojů, které by jim pomohly se ve vztazích a sexualitě orientovat.

### **Zhodnocení přednášky**

Přednáška pro mě byla velmi přínosná zejména tím, jakým způsobem přednášející dokázal prezentovat různé pohledy a perspektivy. Většina přednášky byla věnována diskusi a kladení otázek, které nás vedly k zamyšlení nad tímto tématem. Přestože jsem měl na některé části tohoto tématu již ustálenou perspektivu, přednáška mě donutila se nad tématem hlouběji zamyslet a přehodnotit některé mé názory.

### **Implikace a osobní přínos**

Přednáška mi poskytla širší pohled na sexualitu, například v oblasti homosexuality, o které jsem toho předtím tolik nevěděl. Velkým přínosem pro mě také bylo jasné vymezení pojmů, jako například gender, identita nebo orientace, ve kterých jsem měl dříve nejasnosti. Nyní je pro mě jednodušší se orientovat v diskuzích na toto téma.

Největší přínos pro mě ovšem měla forma přednášky. Díky otevřené diskuzi jsem získal motivaci se o tématu dále vzdělávat, hlavně v oblasti psychologie sexuality a motivací lidí při sexu. Dokonce jsem začal na toto téma číst knihu, což beru jako velký úspěch, protože jsem dlouho žádnou knížku do ruky nevzal.

Přednáška tak pro mne byla velice přínosná a říkal jsem si, že je škoda, že na vysokých školách není na toto téma přednášek více.
