_Autor: Jan Jeníček (jenicja2)_
# **Reflexe: Antropologie sexuality**

### **Shrnutí obsahu přednášky**

V rámci předmětu NI-CAP jsme se na přednášce věnovali tématu antropologie sexuality. Nejprve jsme se zaměřili na základní pojmy související se sexualitou. Dále jsme rozebrali pojem normativity a otázku, proč má společnost tendenci považovat určité aspekty sexuality za „normální“ a jiné zase odsuzovat. Součástí diskuze bylo i téma tabuizace sexuality a důvody, proč se o některých tématech téměř nemluví. Přednáška se dotkla i rozmanitosti lidské sexuality, motivací, které lidi k sexuálnímu chování vedou, a současného trendu, kdy mají mladší generace statisticky méně sexu než generace předchozí.

### **Souvislost s vlastní zkušeností**

Jako člověk, který vyrůstal v době takřka neomezeného přístupu k erotickému obsahu na internetu, vnímám sexualitu jako téma, které je velice rozšířené, ale zároveň špatně vyučované a často nepochopené. Moje generace byla první, která se už od dětství setkávala s neomezeným erotickým obsahem bez jakéhokoliv kontextu, vedení nebo vzdělání. Zároveň se v poslední době zásadně proměnil způsob navazování vztahů. Většina vztahů dnes začíná online, což má zásadní vliv na to, jak vztahy vznikají a jak k nim lidé přistupují.

V diskuzi se objevila otázka, proč mnoho mladých lidí obtížně navazuje vztahy a získává sexuální zkušenosti. Dle mého názoru zde hraje roli několik faktorů. Internet nabízí jednoduchou formu sexuálního uspokojení bez úsilí a emočních rizik. Pro dospívající je pak jednodušší sáhnout po erotickém obsahu než hledat a budovat skutečný vztah. Mladí lidé, kteří nikdy neměli šťastný vztah, pak často nevidí všechny výhody vztahu a nemají motivaci si ho najít a budovat.

Dalším faktorem jsou aplikace pro randění, jejichž cílem není nutně najít lidem vztah, ale spíše udržet je v dané aplikaci. Mladí muži také mohou být odrazeni strachem z odmítnutí nebo nejistotou, co je v dnešní době považováno za vhodné chování vůči ženám. Sociální sítě jsou plné extrémních názorů, které k této nejistotě jen přispívají.

Když už se mladí lidé do vztahu dostanou, mohou být pak nejistí v samotné sexualitě, jednak kvůli absenci kvalitního sexuálního vzdělání a jednak kvůli nerealistickým představám o tom, jak skutečný sex vypadá. O intimitě, komunikaci a zdravé sexualitě se ve školách téměř nemluví a na internetu takový obsah často není dostupný kvůli pravidlům jednotlivých platforem. Mnoho mladých lidí tak vstupuje do vztahů bez základních nástrojů, které by jim pomohly se ve vztazích a sexualitě orientovat.

### **Zhodnocení přednášky**

Přednáška pro mě byla přínosná tím, jak přednášející dokázal prezentovat různé pohledy, klást otázky a přimět nás k diskuzi. I když jsem měl na některé části tématu již ustálenou perspektivu, přednáška mě donutila se nad sexualitou zamyslet hlouběji a pozměnit svůj názor.

### **Implikace a osobní přínos**

Přednáška mi poskytla širší pohled na sexualitu, například v oblasti homosexuality, o které jsem toho předtím tolik nevěděl. Velmi mi také pomohlo jasné vymezení pojmů, jako jsou gender, identita nebo orientace, ve kterých jsem měl dříve nejasnosti. Díky tomu se nyní lépe orientuji v diskuzích na tato témata.

Největší přínos pro mě měla samotná forma výuky. Otevřená diskuze mě namotivovala se o sexualitě více vzdělat, hlavně v oblasti psychologie a motivací lidí při sexu. Dokonce jsem si na toto téma začal číst knihu, což považuji za úspěch, protože jsem dlouho žádnou knížku nečetl.

Celkově přednášku hodnotím jako velmi přínosnou a mrzí mě, že podobná témata nejsou na vysokých školách vyučována častěji.
